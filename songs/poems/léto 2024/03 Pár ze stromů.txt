Pár ze stromu kradených fíků,
horká dusná noc,
slaná vůně moře.

Na hrubých betonových schodech sedíme vedle sebe,
každý sám,
trochu zpocení, znavení.

"Dáš si ještě jeden?"
"Mmm..."

Rád bych se zakousl do tvého fíku,
hltal tě plnými doušky,
až by mi tvá přesladká šťáva tekla po bradě.

Teda cože?

I přes stovky cikád lze rozpoznat pravidelné tříštění vln moře.

Nebo se mi to jen zdá?

Jdeme spát,
spolu a každý zvlášť,
a je to tak v pořádku.

Ne všechny fíky jsou zralé.